---
title: Bisschop De Korte op symposium over 'Vrijmoedig spreken over misbruik en homoseksualiteit in de RK Kerk'
aside: false
tags: Nieuws Persbericht
author: WKHP
---

“Samenwonen is in Nederland gewoon geworden, ook onder christenen. De meerderheid
van de kinderen worden in ons land buiten het huwelijk geboren. Homoseksualiteit wordt
breed geaccepteerd. De kerk reageert op deze ontwikkelingen veelal met zwijgen en
dulden. Dat is onbevredigend. Persoonlijk denk ik dat de rooms-katholieke traditie sterk
genoeg is om binnen de kerk te komen tot een vrijmoedig gesprek over de seksuele
moraal. Dat is beter dan zaken toedekken”, aldus bisschop Gerard de Korte tijdens een
symposium over homoseksualiteit en misbruik in de rooms-katholieke kerk dat vandaag
in Den Bosch plaatsvond. Organisator van dit symposium was het Werkverband van
Katholieke Homo-Pastores.

Wereldwijd blijken vooral jongens en jongemannen slachtoffer te zijn van seksueel
misbruik door priesters. Volgens de Bossche bisschop en andere sprekers tijdens het
symposium – de theologen Hendro Munsterman en Anne Vandenhoeck – bestaat er
“blijkens wetenschappelijk onderzoek geen causaal verband tussen homoseksualiteit en
het seksueel misbruik van minderjarigen”.

Paus Franciscus waarschuwde eerder dit jaar tegen de toelating van homoseksuelen tot
het priesterambt. De Nederlandse praktijk is volgens De Korte anders: “Binnen de
Nederlandse priesteropleidingen word homoseksualiteit niet als een beletsel gezien voor
de priesterwijding. Maar wél van belang is dat een kandidaat voor het priesterambt in
vrijheid kiest voor een celibataire levenswijze.”

De Amsterdamse pastoor Pierre Valkering maakte afgelopen zondag bekend dat hij
homoseksueel is en zich niet altijd aan het celibaat heeft gehouden. In zijn boek
‘Ontkleed niet naakt staan’ doet hij openhartig en uitvoerig verslag van zijn seksuele
leven. Bisschop Jozef Punt van Haarlem heeft hem daarop gevraagd “zijn priesterlijke
taken voorlopig neer te leggen en een bezinningsperiode in te gaan”. Bisschop de Korte
noemde tijdens het symposium de reactie van zijn Haarlemse collega ‘mild en vaderlijk’.
Hijzelf zou naar eigen zeggen niet anders gereageerd hebben. “Het gaat hier niet over
homoseksualiteit, maar over het celibaat. Ik hoop dat Pierre Valkering een weg vindt om
weer als priester te kunnen functioneren.” De bisschop voegt er een meer algemene
oproep aan toe dat mensen trouw zijn aan gedane geloften en beloften.

Het Werkverband van Katholieke Homo-Pastores verenigt homoseksuele priesters,
kloosterlingen en anderen die binnen de r.-k. kerk pastoraal actief zijn. Het zet zich in
voor acceptatie en gelijkberechtiging van homoseksuele mannen en vrouwen binnen de
r.-k. kerk. Voor het eerst in de bijna 40 jaar van zijn bestaan organiseerde het
Werkverband een voor iedereen toegankelijke bijeenkomst. Het symposium De kracht
van vrijmoedig spreken kende negentig deelnemers.
