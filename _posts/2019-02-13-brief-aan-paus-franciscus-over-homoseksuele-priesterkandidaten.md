---
title: Brief aan paus Franciscus over homoseksuele priesterkandidaten
aside: false
tags: Nieuws
author: WKHP
---

11 februari 2019

Afgelopen oktober schreef het Werkverband van Katholieke Homo-Pastores onderstaande
brief aan de paus over het RK beleid om homoseksuele mannen uit te sluiten als
kandidaten voor het priesterambt. Daar hebben we helaas geen antwoord op gekregen.
Nu op 21 februari de synode in Rome begint over het seksueel misbruik in de kerk,
waarbij ongetwijfeld de 'homo-factor' ter sprake zal komen, willen wij deze brief in de
openbaarheid brengen. Als bijdrage in de gedachtevorming van de synodedeelnemers en
ieder die daarin geïnteresseerd is.

Frans Bossink\
voorzitter WKHP

---
9 oktober 2018

Dierbare paus Franciscus,

Reeds achtendertig jaar bestaat in Nederland het Werkverband van Katholieke
Homo-Pastores. Dit is een vereniging van priesters, religieuzen, diakens en pastorale
werkers die zelf homoseksueel zijn en die zich willen inzetten voor het welzijn van
homoseksuele mensen in kerk en samenleving. Ons Werkverband telt momenteel 45
leden. Daarbij hebben wij veel contact met de ‘holebipastores’, onze broeders in
Vlaanderen.

Aanleiding om u te schrijven is het document Il dono della vocazione presbiterale dat op
8 december 2016 door de Congregatie voor de Clerus werd gepubliceerd. Hierin wordt
het onder uw twee laatste voorgangers ingezette beleid bevestigd om te voorkomen dat
mannen die homoseksueel zijn, tot priester worden gewijd. Hoewel het document stelt
dat de kerk de personen in kwestie diepgaand respecteert, wordt ook beweerd, arbitrair
en ongefundeerd: “Zulke personen bevinden zich in feite in een situatie die hen ernstig
verhindert om zich correct te verhouden tot zowel mannen als vrouwen.” (§199)
Nieuwsmedia berichtten daarbij dat uzelf in mei van dit jaar in uw vergadering met de
Italiaanse Bisschoppenconferentie het weren van homoseksuele priesterkandidaten sterk
zou hebben geürgeerd.

Hierbij willen wij u laten weten dat wij als leden van het Werkverband erg ongelukkig zijn
met deze visie en dit beleid in verband met homoseksualiteit in relatie tot het
priesterschap en dit om de volgende redenen:
1. Actueel functioneren er binnen onze kerk als priester ontelbaar véle mannen die
   feitelijk homoseksueel zijn. Zij doen dat op gelukkige en minder gelukkige wijze, goed en
   minder goed of zelfs slecht, zoals dat voor alle priesters geldt. Ook in het verleden was
   dit reeds het geval. Il dono della vocazione presbiterale gaat aan deze werkelijkheid en
   waarheid geheel voorbij.
2. Daarbij krijgen homoseksuele priesters in dit document impliciet echter wel de
   boodschap dat zij (a) daarvoor op grond van hun geaardheid eo ipso ongeschikt zouden
   zijn en (b) eigenlijk dus helemaal geen priester zouden dienen te zijn. Deze boodschap
   kan door hen gemakkelijk worden ervaren als diskwalificerend en daarmee als belastend
   en demotiverend wat betreft hun ambtsuitoefening. Voor onszelf is dit het geval.
3. Ons inziens is wat betreft de geschiktheid voor het priesterschap niet bepalend of
   iemand hetero- dan wel homoseksueel is, maar wél of iemand met de eigen seksualiteit
   goed weet om te gaan als seminarist en priester.
4. Heteroseksuele en homoseksuele priesterkandidaten en priesters die zich van de aard
   van hun seksualiteit bewust zijn, die deze aanvaarden als van God gegeven, die zich er
   niet over schamen, die er goed over kunnen (leren) spreken als dat goed en zinvol is en
   die er in hun bestaan als priester(kandidaat) goed mee om (leren) gaan, zijn in ons
   inziens als zodanig geen probleem maar kunnen daarentegen in verband met geloof en
   kerk in principe goed functioneren en waardevol zijn.
5. Priesterkandidaten en priesters die voor zichzelf en anderen hun seksualiteit
   ontkennen, miskennen, verdringen, kunnen zich in verband met geloof en kerk wél
   problematisch gaan manifesteren. Allerlei vormen van scheefgroei, misbruik en slechte
   omgang met anderen en met zichzelf kunnen juist daarmee samenhangen en daarvan
   een gevolg zijn. Behalve dat de visie zoals verwoord in DVP §200 (“Als het gaat om
   homoseksuele neigingen die slechts de uitdrukking zijn van een voorbijgaand probleem,
   bijvoorbeeld dat van een nog niet voltooide adolescentie, moeten die minstens drie jaar
   voor de diakenwijding overwonnen zijn”) ons als zodanig psychologisch dubieus lijkt en
   een uitdrukking kan zijn van wensdenken, kan deze in de praktijk ook gemakkelijk
   fungeren als een uitnodiging tot verdringing, met alle mogelijke kwalijke gevolgen van
   dien zoals genoemd. Aldus draait de kerk dan zichzelf en homoseksuele
   priesterkandidaten een rad voor ogen.
6. Wij kunnen ons niet aan de indruk onttrekken dat ‘Rome’, de Congregatie voor de
   Clerus en wellicht ook uzelf, sterk de neiging heeft om, ons inziens ten onrechte, met
   name ambtsdragers die niet verbergen dat zij homoseksueel zijn, verantwoordelijk te
   houden voor seksueel misbruik van kinderen en minderjarigen. De grote crisis in dit
   verband hangt ons inziens echter op de eerste plaats samen met een sterke
   diskwalificatie, verdringing, ontkenning, slechte integratie van de eigen seksualiteit,
   zeker als het om homoseksualiteit gaat, door vele ambtsdragers en binnen onze kerk in
   bredere zin. Men is eenvoudig niet in staat en niet bereid en het wordt gewoon niet
   toegestaan om erover te spreken, behalve in de sfeer van het sacrament van de biecht.
   Ons inziens werkt dit voor de kerk als geheel en in het bijzonder voor de ambtsdragers
   zelf echt slecht uit.

 Onze taxatie is dat de manier waarop vanuit onze Rooms-Katholieke Kerk vaak is
 omgegaan met homoseksuele mensen en over hen gesproken en geschreven is en soms
 nog altijd geschreven en gesproken wordt, in Nederland, niet alleen onder nietkatholieken, maar ook onder katholieken, gemiddeld vaak niet goed is gevallen en valt.
 De geloofwaardigheid van de evangelieverkondiging in ons land is en wordt daardoor
 belast en aangetast.

 Wij hebben, dierbare paus Franciscus, grote sympathie voor uw persoon en grote
 waardering voor uw ambtsuitoefening in het kader waarvan u inmiddels vele malen óók
 van aandacht en begrip voor homoseksuele mensen hebt getuigd. Het kerkelijk beleid en
 kennelijk ook uw eigen benadering in verband met priesterschap en homoseksualiteit
 doen aan die aandacht en dat begrip echter afbreuk. Wij willen u daarom vragen om de
 bepaling in Il dono della vocazione presbiterale waardoor homoseksuele kandidaten ipso
 facto voor het celibataire priesterambt worden gediskwalificeerd, te corrigeren.

 Bij de bezinning op deze materie worden wij graag betrokken. Daarom stellen wij voor
 om op afzienbare termijn een keer met u of een vertegenwoordiger van u te spreken.
 U vragend om een reactie op dit voorstel,

 met hartelijke broederlijke groet,\
 namens het Werkverband van Katholieke Homo-Pastores,

 drs. Frans Bossink, voorzitter
 [contact@homopastor.nl](mail:contact@homopastor.nl)

 Cc. (1) Mgr. Dr. Angelo Cavalli, Apostolisch Nuntius in Nederland, (2) Congregatie voor
 de Clerus, t.n.v. Beniamino Kardinaal Stella, prefect, (3) alle Nederlandse en Vlaamse
 bisschoppen en hulpbisschoppen.
