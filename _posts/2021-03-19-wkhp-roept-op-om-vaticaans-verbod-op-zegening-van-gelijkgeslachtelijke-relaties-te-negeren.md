---
title: WKHP roept op om Vaticaans verbod op zegening van gelijkgeslachtelijke relaties te negeren
aside: false
tags: Nieuws
author: WKHP
---

Beste bisschoppen en andere collega-pastores.

Opnieuw duwt een Vaticaanse verklaring de groep rooms-katholieke
geloofsgenoten, die in een niet-heteroseksuele liefdes- of gezinsrelatie
leven, in het verdomhoekje. Zij zet hen en hun levensvorm weg als
zondig, niet beantwoordend aan de scheppingsorde en dus niet zegenwaardig. Daarmee volstrekt voorbijgaand aan de geleefde zegen die in
relatie levende LHBT+ers voor elkaar, voor hun gezinsleden, voor hun
omgeving en (geregeld ook nog) voor hun parochie zíjn. En ook volstrekt
voorbijgaand aan de huidige pastorale, moraaltheologische en
(mens)wetenschappelijke inzichten.

Wat is dit voor kerkelijke overheid? Een verhard hart, ziende blind, een
gepleisterd graf, de wet belangrijker achtend dan de mens. Klinkt hier
ergens nog het evangelie? En dan nog dúrven beweren dat je niet
discrimineert, maar slechts de kerkelijke leer uitlegt. Ja, een leer die
geheel is losgezongen van de werkelijkheid. Als de herder zijn schapen
niet serieus neemt, kan de herder zelf niet meer serieus genomen worden!

Wij leden van het Werkverband van Katholieke Homo-Pastores verklaren
dat wij het verbod om over niet-heteroseksuele relaties de zegen uit te
spreken zullen negeren. Wij verklaren dat verbod tot on-evangelie. En
wanneer twee mensen (twee mannen, twee vrouwen, vrouw en man)
elkaar en hun gezinsleden tot zegen willen zijn, zijn wij bereid op hun
verzoek – en na de gebruikelijke zorgvuldige voorbereiding – die zegen
ook over hun relatie uit te spreken.

Wij roepen u als collega's op u aan te sluiten en deze zelfde bereidheid uit
te spreken.

Met vriendelijke groeten vanuit het WKHP,\
drs. FAM Bossink (voorzitter)\
[contact@homopastor.nl](mailto:contact@homopastor.nl)
