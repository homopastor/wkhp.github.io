---
title: Nederlandse homopastores publiceren brief aan paus over homo-priesters
aside: false
tags: Nieuws
author: Hendro Munsterman
---

![Paus Franciscus](/assets/images/Brief aan paus Franciscus.jpg){:.border}
beeld afp / Alberto Pizzoli

Het werkverband wijst de paus op de ‘ontelbaar vele mannen die homoseksueel zijn’.

Het Werkverband van Katholieke Homo-Pastores (WKHP) publiceert in de aanloop
naar de Vaticaanse misbruiktop een onbeantwoord gebleven brief aan paus Franciscus
over de uitsluiting van homoseksuele mannen van het priesterambt.

UTRECHT

Het WKHP stuurde de brief afgelopen oktober naar Rome, vanwege berichten uit
conservatief-katholieke kringen die openlijk een verband legden tussen seksueel misbruik van
minderjarigen en de homoseksuele oriëntatie van een groot aantal priesters.

De brief wordt echter nu in het Nederlands en Engels openbaar gemaakt omdat volgens het
werkverband tijdens de Vaticaanse misbruiktop van volgende week waarschijnlijk ook de
‘homo-factor’ aan de orde zal komen.

Volgens Frans Bossink, geestelijk verzorger en voorzitter van het werkverband, is het van
belang ‘een ander katholiek geluid’ te laten horen.

In de brief aan de ‘dierbare paus Franciscus’ uit het werkverband zijn onvrede over de ‘visie
en het beleid in verband met homoseksualiteit in relatie tot het priesterschap’. Het Vaticaan
bevestigde in december 2016 het beleid uit 2005 dat mannen met ‘diepgewortelde
homoseksuele neigingen’ uit het priesterambt geweigerd moeten worden. Paus Franciscus
deed in mei 2018 volgens gelekte informatie tijdens een vertrouwelijke ontmoeting met
Italiaanse bisschoppen dezelfde soort uitspraken.

Het werkverband wijst de paus op de ‘ontelbaar vele mannen die homoseksueel zijn’ en die
leven ‘op gelukkige en minder gelukkige wijze, goed en minder goed of zelfs slecht, zoals dat
voor alle priesters geldt’. Deze priesters krijgen echter volgens het WKHP ‘impliciet de
boodschap dat zij daarvoor op grond van hun geaardheid ongeschikt zijn’ en het noemt deze
boodschap diskwalificerend, belastend en demotiverend.

## homofobie

Bepalend zou moeten zijn ‘of iemand met de eigen seksualiteit goed weet om te gaan’. Maar
vanuit Rome krijgt de WHKP de indruk dat ‘ambtsdragers die niet verbergen dat zij
homoseksueel zijn, verantwoordelijk worden gehouden’ voor seksueel misbruik. Volgens de
WKHP ligt de oorzaak daarvan echter in de eerste plaats in de ‘sterke diskwalificatie,
verdringing, ontkenning en slechte integratie van de eigen seksualiteit’.
Bossink spreekt over ‘geïnternaliseerde homofobie’. Hij vermoedt dat ‘veel priesters en
bisschoppen bang zijn voor zichzelf, voor wat er in hun eigen seksuele leven onderbewust
speelt’.

Hij hoopt dat de vrijmoedigheid waar Franciscus zo vaak over spreekt ook ‘te leren is in het
gesprek over seksualiteit’ binnen de katholieke kerk.

Bijlagen

[Brief Werkverband van Katholieke Homo-Pastores (WKHP) aan Paus Fransiscus](/2019/02/13/brief-aan-paus-franciscus-over-homoseksuele-priesterkandidaten.html)
